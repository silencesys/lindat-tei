# Editorial style guide <Badge text="czech only" type="error"/>

Základním vodítkem jsou Pravidla pro transkripci latinských rukopisných textů od Bohumila Ryby a přihlížíme také k edičním zásadám publikovaným Anežkou Vidmanovou.

Při edici textu dochovaného ve větším počtu rukopisů si musíme zvolit **základní rukopis**, podle nějž se budeme rozhodovat pro jednu z možných **ortografických variant** (např. _diaconus/dyaconus..._). Ideálně se řídíme podle **autografu**. Není-li k dispozici (což obvykle není), musíme si určit rukopis, který se jeví nejblíže autorskému textu (stářím či kvalitou zaznamenaného textu). Nejstarší dochovaný rukopis však nemusí být nutně nejlepší (mladší rukopis mohl být opsán z předlohy bližší originálu), ani nelze volit jen podle čitelnosti textu. Edice se pak přidržuje ortografie zvoleného základního rukopisu.

Hlásková úprava textu se s výjimkou čistě grafických změn (viz dále) neprovádí, tj. **do textu a jeho hláskové podoby** (jakou má ve zvoleném základním rukopise) **se nezasahuje**. Nesnažíme se vyrovnávat nedůslednosti pravopisu příslušného rukopisného textu a ponecháme, píše-li se v něm někdy _sigillo_, jindy _sigilo_; _lacrima_ – _lachryma_; _immo_ – _ymmo_; _exsecutus_ – _executus_; v ediční poznámce můžeme zmínit, že ortografie rukopisu je nedůsledná.

Nikdy **netransponujeme starší pravopis do mladšího a obráceně**: listina ze 13. století známá jen z přepisu z 18. století musí i v naší transkripci prozrazovat, že se nedochovala v původní podobě. Ponecháváme proto např. „_in praesentia ejusdem dominae_“ podle dochovaného znění. To se týká i editovaných novověkých glos.

## Obecná pravidla přepisu
+ bez upozornění rozepisujeme všechny písařské abreviatury, sigly, a ve většině případů  i jiné **zkratky**: např. _s<sup>ti</sup>_ → _sancti_; _dns ds_ → _Dominus Deus_; _mgr_ → _magister_; _ī ps<sup>o</sup>_ → _in psalmo_
+ bez závorek rozepisujeme i citované texty, např. biblické, byť jsou zkráceny až na první písmena slov, např. _ī p e v_ → _in principio erat verbum_
+ ponecháváme **typicky středověkou ortografii** ve psaní dvojhlásek, respektive monoftongického e (_ae, oe_ → _e_) a podobně hláskovou skupinu **-ti-** před samohláskou přepisujeme **-ci-** (pokud se ovšem rkp. nedrží klasického úzu), např. _gracia_ (místo _gratia_), _letus_ (místo _laetus_)
+ pokud **rozepisujeme** zkrácené slovo, musíme dbát na **převažující úzus základního rukopisu** tam, kde je slovo rozepsáno
  + to se týká např. případů, kdy není jasné, zda transkribovat m nebo n (např. _ƍisit_ → _commisit/conmisit/comisit_; _nūmquā_ → _numquam/nunquam_), případně **-t-** či **-tt-** (_littera/litera_; _quattuor/quatuor_)
+ grafémy i a j sjednocujeme na i (to platí i pro koncovou skupinu _-ii_ či _-iis_): např. _jejunij_ → _ieiunii_
  + ALE: zachováváme **y**, pokud není ve významu koncového _-ii_: např. _May_ → _Maii_
+ důsledně je rozlišováno souhláskové v od samohláskového u (bez ohledu na znění rukopisu): např. _uerbvm_ → _verbum_.
+ ve skupině hlásek **qu-**, **gu-**, **su-** před samohláskou ponecháváme u místo eventuálního **v**: např. _svavis_ → _suavis_; _lingva_ → _lingua_; _itaqve_ → _itaque_
+ grafém **w** ve významu **vu** nebo **uv** nebo **uu** se přepisuje uvedenou dvojicí hlásek: např. _wltus_ → _vultus_; _owm_ → _ovum_; _vidws_ → _viduus_
+ problematická je situace, kdy mohlo být w jako samostatná hláska
  + v případě jediného existujícího rukopisu ponecháváme v podobě, jakou má rukopis: _willa_, _ewangelium_, _lingwa_, _conswetudines_
  + v kritické edici více rukopisů je možné v případě potřeby s upozorněním v editorské poznámce psaní dvojitého **w** sjednotit (např. jednotně nahrazovat jednoduchým **v**)
+ nezvykle **zdvojené souhlásky** ponecháváme podle znění rukopisu, pokud nestojí na začátku slova (často ve funkci majuskule): např. _ffortunus_ → _fortunus (Fortunus)_
+ ponecháváme i další ve středověku běžné neklasické hláskové podoby jako vynechané kmenové s po předponě **ex-** apod.: např. _exspecto_ → _expecto_; stejně jako nedůsledné psaní **h**; pokud by takové psaní ztížilo porozumění (např. _hostium_ místo _ostium_), ponechá se v hlavním textu rukopisné znění, ale v poznámce se uvede emendace či vysvětlivka

## Slova a jejich hranice:
+ pokud jsme si jisti, že se písař dopustil **chybné záměny dvou podobných slov**, ponechává se v hlavním textu původní znění (např. _subarrata_, ačkoli významově se hodí _subaurata_) a do textové pozn. se napíše „subarrata pro subaurata“ (tedy rukopisné znění namísto správného). Pokud jsou k dispozici další relevantní rukopisy, lze upravit zjevnou chybu podle některého z nich (ovšem s poznámkou v aparátu). Týká se to i písařských chyb z nepozornosti písaře:
  + haplografie: _dicit_ místo _didicit_;
  + dittografie: _laboraboras_ místo _laboras_;
  + metathese (přehození písmen): _flumina_ – _fulmina_.
+ **psaní předložek dohromady s dalším slovem** ani další nestandardní spřežky nezachováváme (_aparte_ → _a parte_; _abiis_ → _ab iis_; _idest_ → _id est_; _idipsum_ → _id ipsum_)
  + ALE: běžné středověké spřežky, jsou-li v originále, ponecháváme (např. _denovo_, _decetero_, _eiusmodi_, _extunc_, _hincinde_, _huiusmodi_, _imposterum_, _impresenciarum_, _infrascriptus_, _necnon_, _protunc_, _supradictus_)
+ jsou-li v originále některé běžné **spřežky** rozkládány na dvě slova, přepisujeme je dohromady (např. _alius_ ve → _aliusve_; _dum modo_ → _dummodo_; _e contra_ → _econtra_; _nobis met_ → _nobismet_; _ut pote_ → _utpote_; _ubi cumque_ → _ubicumque_)

## Jména
+ pro přepis latinských jmen se užívají obecná pravidla jako výše
  + problematičtější je psaní jména Ježíš Kristus, respektive rozepisování zkratek _IHC/IHS_ _XPC_ (_Ihesus_ x _Iesus_; _Christus_ x _Cristus_)
    + je dobré při přepisu respektovat převažující způsob zápisu rozepsaných tvarů v základním rukopisu a zohlednit i psaní odvozeného slova _cristianus/christianus_
    + pokud nelze rozhodnout podle rozepsaných variant, lze se přidržet mezinárodního standardu (Brepols): _Iesus Christus_, _christianus_
+ jména a názvy **ve vernakulárních jazycích**, stejně jako všechny vernakulární vsuvky uvnitř latinského textu, **transliterujeme**

## Číslovky
+ při zápisu číslic píšeme stejně jako v češtině **za řadovými číslovkami** (na rozdíl od základních) **tečku**: např. _venit imperator Carolus IV. cum 3 filiis_
  + za letopočtem tečku nepíšeme, třebaže je v latině chápán jako řadová číslovka: _anno Domini 1493 obiit dominus_
+ číslovky vypisované slovy ponecháváme (např. _Carolus Quartus_)
+ minuskulami psané **římské číslice** pro přehlednost transkribujeme **majuskulemi**, např. _viij_ → _VIII_
+ je-li v traktátových rukopisech nedůsledné užíváno _p<sup>o</sup> ... 2<sup>o</sup> ... 3<sup>o</sup> … quarto_, rozepisujeme jako jiné zkratky _primo … secundo … tercio_ atd.; případně alespoň sjednocujeme podle převažujícího úzu zvoleného rukopisu
+ v literárních textech se data a letopočty doporučují rozepisovat jako jiné číslovky; v diplomatických textech se podržuje co nejvěrněji jejich rukopisné znění i s jeho zvyklostmi a nedůslednostmi (včetně naznačování koncovek v horním indexu)

## Interpunkce
+ interpunkce včetně dělení vět se plně řídí moderním českým územ, aby byl text edice co nejsrozumitelnější současnému českému čtenáři (třebaže je samozřejmě respektována vnitřní struktura textu a jeho větných celků), stejně tak členění odstavců je na editorovu uvážení
+ interpunkce u zvláštních latinských vazeb se doporučuje:
  + nepíše se čárka před slovem s koncovým _-que_
  + akusativ a nominativ s infinitivem se neodděluje od hlavní věty čárkou: např. _Scio me nihil scire_.
  + ablativ absolutní: lze s ním zacházet podobně jako s českými přechodníky, tj. kratšího rozsahu (o dvou až třech slovech) čárkou neoddělovat, jinak oddělovat, zvláště pokud lze chápat jako vsuvku (resp. rozvitý doplněk)
+ kulaté **závorky** () jsou součástí interpunkce jako pomůcka pro členění textu
+ další nezávazná doporučení:
  + přímá řeč je vyznačena uvozovkami
  + přímé citace či velice věrné parafráze (zejm. bible) jsou psány kurzívou

## Velká písmena
Psaní velkých písmen sjednocujeme. Velká písmena píšeme v těchto případech:
+ **začátek věty**
+ vlastní jména (**propria**): např. _Petrus, Praga, Bohemi_
+ **nomina sacra** včetně apelativ, která je zastupují: např. _Deus, Dominus, Virgo, Spiritus sanctus, Pater, Filius, Salvator_
+ **jména obecná nahrazující jména vlastní**: např. _Apostolus_ = apoštol Pavel; _Veritas_ = Ježíš Kristus, _Doctor angelicus_ = Tomáš Akvinský; _Philosophus_ = Aristoteles; _Commentator_ = Averroes
+ slovy rozepsané řadové číslovky doplňující jména světských i církevních hodnostářů: např. _Carolus Quartus_
+ adjektiva a adverbia odvozená od vlastních jmen: např. _Pragensis_, _Bohemice_, _Carolina_, _Dominicus_ (pokud zastupuje genitiv _Domini_ ve vztahu ke Kristu = „Páně“, např. oracio Dominica)
  + ALE: _dies dominica_ a _christianus_ pro významový posun píšeme s malým písmenem
+ názvy **nedělí** a **církevních svátků**: např. _dominica Letare_; _in festo Omnium sanctorum_; _festum Assumpcionis beate Virginis_; _Penthecostes_; _in vigilia Nativitatis Domini_; _sabbatum post dominicam Cantate Deo_; _in octava sancti Viti_
+ názvy **měsíců** a další pojmy z **římského kalendáře** kromě indikcí (_Februarii_, _Idus_); např. _pridie Kalendas Aprilis_
+ v názvech staveb, institucí, politických a geografických útvarů jen označení jedinečného: např. _regnum Bohemie_, _Sacrum Romanum imperium_, _in castro Pragensi_, _pons Pragenis_, _ad capellam Corporis Christi in Nova civitate Pragensi_, _rector ecclesie sancte Marie ante Letam curiam in civitate Pragensi_, _universitas Parisiensis_, _ordo sancti Benedicti_, _Benedictini_, _monasterium canonicorum regularium sancti Augustini_, _ordo Cisterciensis_, _Premonstratenses_, _in ordine sancti Francisci_, _apud fratres Minores_, _monasterium sororum ordinis Predicatorum sub monte Petrino in Vgyezd_, _fratres ordinis Carthusiensis_, _Crucifer_ (ve smyslu člen řádu křížovníků)
+ adjektiva odvozená od složených názvů: _Neo-Praga_ → _Neopragensis_; _Monte Cassino_ → _Montecassinensis_
+ v prvním slově názvu **literárního díla**: např. _in prologo libri De civitate Dei_
  + ALE: nikoli pokud se jedná o běžné žánrové označení: _regula sancti Benedicti_

## Malá písmena
+ **dny v týdnu**: např. _feria secunda_, _sabbatum_, _dominica_
+ nejrůznější **tituly** a **čestná označení**: např. _beatus_, _sacer_, _sanctus_ (malým i případná zkratka s., příp. b.), _catholicus_, _orthodoxus_, _evangelicus_, _angelicus_, _apostolicus_, _sancta sedes_, _illustrissimus dominus_, _reverendissimus pater_, _magister_, _doctor_
+ **žánry biblických a liturgických knih**: např. _psalmus_, _epistola_, _evangelium_, _missale_, _graduale_, _breviarium_, _regula_, _consuetudines_, _statuta_
  + názvy biblických knih doporučujeme psát takto: _in libro Genesi_, _in Actibus apostolorum_, _in evangelio secundum Iohannem_, _in epistola sancti Pauli ad Romanos_, _in psalmo Miserere mei Deus_, _Apocalypsis_, _apud prophetam Danielem_
  + s malým se doporučují psát i označení pro bibli jako celek: _sacra scriptura_, _biblia_
    + ALE: _in libris Veteris et Novi testamenti_
